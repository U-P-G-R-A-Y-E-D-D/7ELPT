\section{Musée du Louvre}
Louvre, jedno z nejpůsobivějších muzeí na světě, schraňuje více než 350 000 neocenitelných artefaktů. Pevnost, ve které žili králové nechal na muzeum upravit Napoleon Bonaparte.\\\\Hlavní vchod se nachází ve skleněné pyramidě, ale vejít lze i přes nákupní středisko Carrousel du Louvre v rue de Rivoli. Z haly s pokladnou vybíhají chodby do tří křídel muzea (Sully, Denon a Richelieu), obepínajících několik nádvoří. Díla jsou rozmístěna na čtyřech podlažích a obrazy a sochy jsou uspořádány podle země původu. Uměleckým předmětům, starověkým památkám, grafikám a kresbám jsou věnována samostatná oddělení.

\subsection{Francouzské malířství}
Jedinečná kolekce pokrývá období od 14. století do roku 1848 a zahrnuje díla Georgese de La Tour, Jeana-Antoina Watteaua, Jeana-Honorého Fragonarda a dalších umělců.

\subsection{Francouzské sochařství}
K nejcennějším exponátům kolekce se řadí náhrobek Philippa Pota od Antoina Moituriera, Koně z Marly a výtvory Pierra Pugeta na zaskleném nádvoří.

\subsection{Umění starého Egypta}
Nejlepší sbírka staroegyptského umění mimo káhirské muzeum se pyšní sfingou v kryptě, Sedícím písařem ze Sakkáry, rozměrnými sarkofágy, mumifikovanými zvířaty, hrobovými předměty a poutavými sochami zachycujícími každodenní život ve starém Egyptě.

\subsection{Umění starého Řecka}
Úchvatná kolekce umění starého Řecka obsahuje vše od kykladských sošek z 3. tisíciletí před Kristem přes antické řecké sochy z mramoru (asi 5. století př. Kr.) až po poklady z helénistického období (konec 3.-2. století př. Kr.).

\subsection{Starý Orient}
Ohromující sbírka zahrnuje mimo jiné například rekonstrukci paláce asyrského krále a rovněž zákoník krále Chammurapiho (18. století př. Kr.), nejstarší právní dokument na světě.

\subsection{Italské malířství}
Francouzská šlechta obdivovala italské umění a shromáždila značnou část zdejší sbírky (1200–1800). Mezi mnoha díly od da Vinciho uvidíte rovněž Monu Lisu.

\subsection{Italské sochařství}
K nejvýznamnějším exponátům této raně renesanční sbírky náleží madona s dítětem od Donatella, která pochází z poloviny 15. století, a Michalangelovi Otroci.

\subsection{Nizozemské malířství}
Na čestném místě oddělení se vyjímají Rembrantovy práce a také výjevy z interiérů od Vermeera a podobizny od Franse Halse.